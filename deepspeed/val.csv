,text
0,"«Μιλάς πολλά καλά κυπριακά! Που πόθθεν είσαι;» Συνήθως εν’ το πρώτον πράμαν που με ρωτούν, τζ̆αι μετά ακολουθεί μια έκπληξη άμαν τους λαλώ πως είμαι που δακάτω. Εμείναμεν σε πολλά πεπαλαιωμένην ιδέαν για το τι σημαίνει να είσαι Κυπραί@.


Τζ̆αι έντζ̆ε εν’ μόνον ο κόσμος, αλλά τζ̆αι η κυβέρνηση. Η μάμμα μου αφυπηρέτησεν πριν κανέναν χρόνον. Επειδή η αρφή μου εγεννήθηκεν δακάτω, διά η κυβέρνηση της μάμμας μου επίδομαν τέκνου. Αλλά εγώ, εγεννήθηκα σε άλλην χώραν, τζ̆αι μίσ̆ι μου εν μετρώ για επίδομαν. Ξαφνικά στα μμάθκια της κυβέρνησης, η αρφή μου εν’ μοναχοκόρη! Απίστευτα πράματα, σαν να ζούμεν άλλες εποχές. Αφού εν υπάρχω, γιατί με εβουρούσαν που πίσω τόσα χρόνια για να πηαίννω πολιτικήν άμυναν; Φόρους, όμως, πρέπει να πληρώννω, είτε υπάρχω ή όι.


Απορώ αν στα μμάθκια κάποιων η ιδέα που έχουν για μίαν τέλειαν Κύπρον του παρελθόντος, εν’ η Κύπρος κατά την εποχήν της εισβολής, που όσοι εβαστούσαν εφύαν; Τζ̆αι ήταν τόσον χάλια η κατάσταση που εν εξεγελάστηκεν κανένας να μετακομίσει Κύπρον που το εξωτερικόν τζ̆είνην την περίοδον. Μια Κύπρος χωρίς την ποικιλόμορφην πλουσιότηταν της που είσ̆εν για τόσες σ̆ιλιάες χρόνια.


Κάποτε, όπως με το συμβάν με την μάμμαν μου, νευριάζω πάρα πολλά τζ̆αι θέλω να τους βρίσω ούλλους. Νευριάζω τόσον πολλά, πιάννει με τόση ένταση τζ̆αι στρες που παθθαίννω ημικρανίαν. Αλλά εν υπάρχει ελπίδα.


Άλλες φορές εκμεταλλεύκουμαι το, τζ̆αι κάμνω την ξένη που εν καταλάβει κυπριακά. Εβοήθησεν με αρκετές φορές να φύω που καταστάσεις που εν ήθελα να μπλεχτώ. Άλλες φορές, όμως, άμαν ο κόσμος νομίζει ότι εν καταλάβω κυπριακά, μιλούν για ’μέναν σαν να τζ̆αι εν είμαι τζ̆ειαμαί. Κάποτε λαλώ κάτι στα κυπριακά τζ̆αι ξιππάζουνται, άλλες φορές εν λαλώ τίποτε αν εν έχω τίποτε να κερτίσω.


Έχω το πάθει τζ̆αι εγώ όμως, έτυχεν να μιλήσω σε κάποιον για προσωπικά πράματα νομίζοντας ότι κανένας γυρώ μου εν καταλάβει την γλώσσαν που μιλώ, αλλά ξαφνικά κάποι@ γυρίζει τζ̆αι λαλεί, «Μα μιλάτε κυπριακά!;». Τωρά τον τζ̆αιρόν της παγκοσμιοποίησης εν πρέπει να να υποθέσουμεν τίποτε για κανέναν!

"
1,"τα κρομμύθκια εσαπίσασιν τζ̆’ επέταξεν τα, τες πατάτες επίσης, κάτι ελιές, ήταν τζ̆αι μες στο ψυγείον, εσαγνιάσασιν, οι τομάτες, ό,τι φρούτα είσ̆εν η μάνα του εχαλάσασιν, επέταξεν τα ούλλα, τα σακκούλια εγεμώσαν, πρέπει να τα φκάλει, πότε περνούν όμως τα σκουπίθκια που τζ̆ειαμαί εν αθθυμάται, Τρίτην; Σήμμερα ίντα μέρα ένι; Έχασεν τες ημέρες, σηκώστου να έρτεις έσσω σου, συνάει συνέχεια τα φύλλα τα ξερά, εγέμωσεν χαμαί, μαζεύκει, μαζεύκει μα πάλε έσ̆ει, αναρωθκιέται, έτσι ήταν πάντα η κάμνει κάτι λάθος στο πότισμαν, ποτίζει τα, αλλά πάλε ξερανίσκουσιν, ακόμα τζ̆αι τα τσαρτελλούθκια, ενόμιζεν ότι αντέχουν τούτα, εμαράναν όμως ούλλα μαζίν, έμειναν έτσι σαν μια μαραμμένη γιορτή, λαλεί να τα κόψει μα ούλλον ξιάννει, μεν θυμώννεις, έμεινεν μου νους θαρκέσαι; Τα κρομμύθκια εβρωμίσασιν, επέταξεν τα, είδεν τζ̆αι κάτι αράχνες τζ̆αι αζαγιές στες γωνιές, εν τες πειράζει, μα πότε επρολάβασιν, εν’ ούλλα κλειστά, πόρτες, παράθυρα, προσέχει, μα πάλε έσ̆ει σκόνην, τρυπώννει, απλώννει, πρέπει να φέρει κάποιαν να καθαρίσει, εννά εθύμωννεν αν τον άκουεν, έχω έναν θέμαν στην δουλειάν, έσ̆ει έναν θέμαν στην δουλειάν με έναν εργολάβον, ποττέ εν της τα ελάλεν τούτα, έκρυφκεν της τα ούλλα, πάντα τελευταία εμάθθαιννεν τα κακά του νέα, όσα εμάθθαιννεν δηλαδή, εν ήθελεν να την στεναχωρεί, που την άλλην εφοάτουν αλώπως μεν την απογοητεύσει με τες αποτυχίες του, όσον τζ̆’ αν τα έκρυφκεν είσ̆εν τον τρόπον της όμως να καταλαββαίννει τα πάντα, ερώταν τον «τι έσ̆εις;» τζ̆’ εκάρφωννεν πάνω του το βλέμμαν μέχρι να της απαντήσει, συνήθως έλεεν της κάτι πουπάνω-πουπάνω τζ̆αι άλλασσεν της κουβένταν, αν εμπορούσεν τωρά το ίδιον εννά έκαμνεν, εν θα της ελάλεν, ίνταμπου ’ννά της πει;
Ετηλεφώνησεν του όπως έφευκεν που το νοσοκομείον, ενυχτώθηκεν ώσπου να πάει, πρώτην φοράν, έσ̆ει θκυο μήνες, που εν επρόλαβεν το επισκεπτήριον, ήθελεν όμως να περάσει, έκατσεν για λλίον σε έναν σαλονάκιν έξω που την εντατικήν, απέναντι που έναν σταυρόν τζ̆αι μιαν αφίσ̆αν με έναν τοπίον τουριστικόν, ο Θεός τζ̆αι τα ταξίθκια για να ξεφεύγει ο νους άραγε η απλώς τόση ήταν η αισθητική τους, είσ̆εν πονοτζ̆έφαλον, εσυνάντησεν μιαν νοσοκόμαν γνωστήν τους, εβιάστηκεν να τον ενημερώσει ότι εν πάει καλά η μάνα του, λες τζ̆αι εν το ήξερεν, «εν’ σε κρίσιμην κατάστασην;» επήεν να αστειευτεί, «εν’ άσ̆σ̆ημα τα πράματα», έκοψε τον, «εννά καταλήξει», ακούστηκεν του περίεργη λέξη: «καταλήξει», συνέχισε λέοντας του ότι παντρεύκει κόρην τζ̆αι για τα βούριστρα της, ευτυχώς έφυεν τζ̆αι άφησεν τον ήσυχον να σκεφτεί τούτον το «εννά καταλήξει» τζ̆αι τα βούριστρα ενός γάμου, έμεινεν έτσι κανέναν δεκάλεπτον, μετά εσηκώθηκεν, έλα έσσω σου, άμμα μου, επερπάτησεν σε μισοσκότεινους διαδρόμους, εκατέβηκεν όφκαιρες σκάλες, εφκήκεν έξω, τζ̆ειαμαί ετηλεφώνησεν του για τον Μιχαήλ ο Αντρέου, ο διευθυντής του που τα κεντρικά, επροσπάθησεν να του εξηγήσει, μετά που εκατάλαββεν πώς ό,τι τζ̆’ αν του ελάλεν εν θα τον άκουεν εκατέβασεν το τηλέφωνον που το φτίν του, έβαλεν τον ανοιχτήν ακρόασην τζ̆αι άφησεν τον να μιλά ενώ εκοίταζεν γυρόν του, το μεάλον όφκαιρον πάρκινκ, τα δέντρα καχεκτικά, σπασμένα τα φώτα, σκουπίθκια ποτζ̆εί ποδά, είσ̆εν πολλήν υγρασίαν, η πόλη στο βάθος σχεδόν εν εφαίνετουν, εν του απάντησεν τίποτε, που την μιαν το νοσοκομείον που την άλλην όσα του έλεεν, ένιωσεν μιαν περίεργην ορφάνιαν που ούλλα, σε λλίες μέρες ούλλα εννά καταλήξουν, ο Μιχαήλ «με τον έναν η τον άλλον τρόπον» εννά πάρει την πληρωμήν του τζ̆αι τζ̆είνος που το νοσοκομείον το τηλεφώνημαν που χρόνια εφοάτουν, «ελάτε γλήορα... σβήννει»

"
2,"Η γεναίκα αμέσως εβούρησεν προς έναν ψάθινον καλάθιν κάτω που τον αργαλειόν, αλλά πριν προλάβει να πιάσει το μασ̆αίριν που έκρυφκεν τζ̆ειμέσα, ο Οδυσσέας άρπαξεν την που τον καρπόν τζ̆αι ετράβησεν την πάνω του. Μέσα σε μιαν στιγμήν το σπαθίν του ήταν πουκάτω που το πλευρόν της.
«Πού εν’ οι συντρόφοι μου; Τι τους έκαμες; Πάρε με τωρά κοντά τους! Με κάθε ερώτησην η λεπίδα του έβαφφεν τον χιτώναν της με μικρές κότσ̆ινες πιτσιλιές. Μάγισσα ―ξι-μάγισσα, ήταν ξεκάθαρον ότι ένιωθεν πόνον. Κάθε φοράν. Τζ̆’ όμως, όταν εμίλησεν, εμίλησεν με ηρεμίαν.
«Έτσι ξεπληρώννει ο γιος του Λαέρτη το χρέος τού τζ̆υρού του»;
Ο Οδυσσέας επάγωσεν. «Ποιον χρέος; Τι σχέσην έσ̆εις εσύ με τον τζ̆ύρην μου»;
«ίσως, αν κατεβάσεις το σπαθίν σου, να μπορέσω να σου πω».
Εκατέβασεν επιφυλακτικά το σπαθίν του αλλά εν το έβαλεν μες στο θηκάριν του. «Μίλα!» επρόσταξεν.
«Φαντάζουμαι ξέρεις ότι ο τζ̆ύρης σου, πριν γεννηθείς, υπήρξεν ένας που τους 56 Αργοναύτες».
Ο Οδυσσέας ένεψεν «νναι».
«Όταν ο Ιάσονας τζ̆αι το πλήρωμαν του εκαταφέρασιν τον στόχον τους, να κλέψουσιν δηλαδή το χρυσόμαλλον δέρας που τον αρφόν μου, τον Αιήτην, τον Βασιλιάν της Κολχίδας, εξεκινήσασιν για το ταξίδιν του γυρισμού στην Ιωλκόν. Το μίασμαν, όμως, η βρομιά που τους εσ̆σ̆έπαζεν, τον Ιάσοναν τζ̆αι την Μήδειαν, την κόρην του Αιήτη, εν τους επέτρεπεν να ταξιδέψουν πάρακατω. Τα εγκλήματα τους ήταν υπερβολικά μεγάλα για να τους αφήκουν οι Θεοί να φτάσουν ασφαλισμένα στον προορισμόν τους. Έτσι η Μήδεια οδήγησεν τους στο νησίν μου για να τους κάμω τελετουργίαν εξαγνισμού. Ήξερεν ότι εν θα της το αρνούμουν ποττέ. Ήξερεν πόσον πολλά την αγαπούσα».
Το πρόσωπον της εσκλήρυνεν. «Επίσης ήξερεν ότι με έβαλλεν να στρέψω την πλάτην μου στον αρφόν μου. Έμαθα της ούλλα όσα έξερεν που την τέχνην μου. Ήταν η μόνη μου συντροφκιά για χρόνια πάνω σε τούντο νησίν, πριν έρτουν τούτες ούλλες οι μαθητευόμενες που βλέπεις γυρών σου. Εδώκαν μου την να την αναγιώσω που μωρόν, τζ̆αι όταν θα της έρκετουν το πρώτον της γαίμαν, έπρεπεν να την στείλω πίσω στην Κολχίδαν. Όταν ήρτεν τζ̆είνη η μέρα, ο πόνος ήταν αβάσταχτος, αλλά έκαμα τζ̆είνον που έπρεπεν. Η επόμενη φορά που την είδα ήταν στην ακτήν μου, πά’ σε τζ̆είν’ το πλοίον, με αγριεμμένον βλέμμαν, το πρόσωπον της τζ̆αι τα μαλλιά της καλυμμένα με ξεραμμένα γαίματα. Ήξερα αμέσως τι είσ̆εν κάμει. Ένιωσα το με το που την είδα. Είσ̆εν πιάσει τον αρφόν της τον μιτσήν, τον Άψυρτον, πά’ στο πλοίον τους, με μοναδικόν σκοπόν να τον σκοτώσει, αν χρειαστεί. Τζ̆αι έτσι τζ̆αι έκαμεν, εσκότωσεν τον, έκοψεν τον σε κομμάθκια τζ̆αι έσυρεν τον μες στην θάλασσαν για να καθυστερήσει τον Αιήτην που τους ακολουθούσεν με το δικόν του πλοίον. Για να μαζέψει που την θάλασσαν τα κομμάθκια του μονάκριβου γιου του».
Εσταμάτησεν τζ̆αι εκοίταξεν τον μες στα μμάθκια. «Τούτα εν της τα έμαθα εγώ... αν αναρωθκιέσαι. Εδέχτηκα να τους εξαγνίσω, αλλά εν εδέχτηκα να τους βάλω μες στο σπίτιν μου, έτσι ο Ιάσονας τζ̆αι η Μήδεια εμείναν πά’ στο πλοίον, ενώ οι Αργοναύτες εκατασκηνώσαν στην ακτήν. Για τους τραυματίες τους έφερα καθαρά υφάσματα τζ̆αι προβιές που το σπίτιν μου για να ξαπλώσουσιν πάνω. Ο ένας που τζ̆είνους ήταν τζ̆’ ο τζ̆ύρης σου. Έπλυννα τζ̆’ έσασα τες πληγές του με λάδιν βαλσαμίνου τζ̆αι μέλιν. Έδωκα του γάλαν του σύκου για να πήξει το γαίμαν του, χιλιόφυλον για τον πυρετόν τζ̆αι γάλαν της παπαρούνας για τον πόνον. Εν ι-ξέρω γιατί τον εφρόντισα με τόσον πείσμαν. Ίσως γιατί μου εθθύμισεν τον Αιήτην που ήταν μιτσής. Ίσως γιατί απλά είσ̆εν πολλύν τζ̆αιρόν να φροντίσω κάποιον. Ήμουν στο προσκέφαλον του τρία μερόνυχτα ώσπου τζ̆’ εξύπνησεν. Ήταν απελπισμένος γιατί εν εμπορούσεν να σκεφτεί έναν τρόπον για να ξεπληρώσει το χρέος του. Αλλά εκαθησύχασα τον. Είπα του ότι θα έβρισκεν τον τρόπον ο γιος του».
Ο Οδυσσέας έμεινεν να κοιτάζει το κενόν για λλίην ώραν, ώσπου ξαφνικά αντέδρασεν σαν να εξύπνησεν που έναν σύντομον ύπνον. «Εσύ. Εσύ είσαι η μάγισσα».
«Εγώ είμαι, νναι. Τωρά πάμεν να δεις τους συντρόφους σου», τζ̆αι έδωκεν του το σ̆έριν της. Εκοίταξεν το για μιαν στιγμήν αναποφάσιστος, ώσπου τζ̆’ έπιασεν το στο δικόν του.
Επήρεν τον πίσω που το σπίτιν, στο μαντρίν των γουρουνιών της. Κάποιοι εκάθουνταν χαμαί τίτσιροι τζ̆’ επασαλείφκασιν λάσπες πά’ στο γυμνόν τους σώμαν, τζ̆’ άλλοι ετζ̆οιμούνταν του καλού τζ̆αιρού, σ̆έρκα ―πόθκια ορθάννοιχτα. Άλλοι, ξιμαρισμένοι με λάσπες, ετρώασιν αποφάγια μέσα που τες γούρνες των γουρουνιών, μαλλώνοντας με τα μιτσ̆ιά γουρουνούθκια που επροσπαθούσαν τζ̆αι τζ̆είνα να φάσιν. Ένας ασελγούσεν με μανίαν πάνω σε μιαν γουρούναν, ενώ ένας άλλος έσ̆εζεν στην γωνιάν.
Με το που αντίκρισεν τούντο θέαμαν, ο Οδυσσέας έσφιξεν τα σ̆έρκα του πάνω στες άκρες του φράχτη, ώσπου τζ̆’ ασπρίσαν οι αρθρώσεις του. Ένιωσεν το πρόσωπον του να κρούζει, τζ̆αι τα μηνίγγια του επάλλουνταν ρυθμικά μες στ’ αφκιά του. «Εν’... εν’ ζώα... Έκαμες τους συντρόφους μου ζώα». Η Κίρκη εγύρισεν τζ̆’ εκοίταξεν τον ατάραχη, χαμογελαστή, με μιαν παιχνιδιάρικην λάμψην μες στα μμάθκια της. «Είσαι σίουρος ότι εν περνούσιν καλλύττερα έτσι; Εμέναν πάντως φαίνουνται μου μια χαρά». Ο Οδυσσέας εκοίταξεν την με βλέμμαν που έστασσεν αηδίαν. «Εν σέβεσαι τα ήθη μας, γεναίκα. Εν ι-ξέρω αννέν επειδή είσαι ξένη ή αν απλά διασκεδάζεις με το να περιφρονάς τους Θεούς. Έτσι υποδέχεσαι τους φιλοξενούμενους σου; Μετατρέποντας τους σε χτηνά;».
Το στραφτάλλισμαν των μμαθκιών της έσβησεν απότομα. «Εν περιφρονώ τους Θεούς, όμως ούτε τους χρωστώ τίποτε. Πληρώννω τες αμαρτίες μου εξορισμένη σε τούντο νησίν δαμαί τζ̆αι πολλύν τζ̆αιρόν. Οι άντρες σου τζ̆αι ούλλοι οι άλλοι άντρες που επροηγηθήκασιν πληρώννουν τες δικές τους αμαρτίες. Όσους μπαίννουν σπίτιν μου υποδέχουμαι τους όπως προστάζουσιν οι νόμοι της φιλοξενίας σας. Λούννουμεν τους, μυρώννουμεν τους, διούμεν τους που το καλόν μου το κρασίν τζ̆αι που το καλόν μου το φαΐν. Κάθε επισκέπτης μου πιάννει που ’μέναν την ίδιαν ευκαιρίαν, ξάνα τζ̆αι ξανά, να αποδείξει ότι την αξίζει, ότι την δικαιούται, αλλά κάθε φοράν, ξανά τζ̆αι ξανά, ούλλοι τους θκιαλέουν να αποδείξουν το αντίθετον». Ο Οδυσσέας απόρησεν με το θράσος της. «Οι ανθρώποι που μπαίννουν σπίτιν μας εν’ το ίδιον ιεροί όπως οι ίδιοι οι Θεοί. Εν χρειάζεται να αποδείξουν ότι αξίζουν τον σεβασμόν μας, την προστασίαν τζ̆αι την φροντίδαν μας. Εν’ αναφαίρετον δικαίωμαν ούλλων μας να έβρουμεν έναν ασφαλισμένον καταφύγιον όποτε το χρειαστούμεν. Έτσι λειτουργεί η ανθρωπότητα, η καλοσύνη, η ευπρέπεια». Η Κίρκη εγέλασεν ανόρεχτα. «Πόσον καλά ξέρεις τους άντρες σου; Εξαναείδες τους πώς συμπεριφέρουνται άμμαν νιώθουν ότι μπορούν να κάμουν ελεύθερα ό,τι θέλουν; Ότι προστατεύκουνται που τους κανόνες φιλοξενίας σας; Θεωρείς το δίκαιον, επειδή εγώ τζ̆αι οι γεναίτζ̆ες μου υποδεχούμαστεν τους άντρες σου στο σπίτιν μου, ότι πρέπει να ανεχούμαστεν να μας μιλούν σαν ζώα, να μας διατάζουν σαν σκλάβες, να μας αρπάσσουν τζ̆αι να μας ντζ̆ίζουν σαν να ήμασταν λάφυρα; Να μας περιγελούν; Να μας γελοιοποιούν; Να μας παραβιάζουν; Ούλλοι έχουν τα όρια τους. Είσαι τόσον σίουρος ότι, αν έπρεπεν να προστατέψεις την τιμήν σου ή την τιμήν του σπιθκιού σου, εν θα έκαμνες τζ̆είνον που χρειάζεται;”
Ο Οδυσσέας έμεινεν να την θωρεί ώσπου να έβρει την σωστήν απάντησην. Εν την ήβρεν.
Η γεναίκα εκμεταλλεύτηκεν την σιωπήν τζ̆αι εσ̆όνωσεν μες στην γούρναν των γουρουνιών έναν χυλόν με άσπρον τυρίν, μέλιν, ψημένον κριθθάριν τζ̆αι κάμποσα βότανα νεκατωμένα μέσα. Εσφύρισεν θκυο-τρεις φορές τζ̆’ αρκέψασιν να κοντεύκουσιν οι συντρόφοι του σιγά-σιγά, στα τέσσερα τους, για να φαν. Χωρίς να τον κοιτάξει, επρόσθεσεν: «Πραγματικά επίστευκες ότι ήταν να τους κρατήσω έτσι; Επίστευκες ότι έχω αρκετόν φαΐν ή την όρεξην να συντηρώ μιαν μάντραν που ξεμωραμμένους άντρες; Τι να τους κάμω; Εμάθαν το μάθημαν τους, ώς τ’ αύριον το πρωίν εννάν’ πάλε όπως ήταν». Τζ̆αι με τούτον εχαμογέλασεν, τζ̆αι το φως επανήλθεν μες στα μμάθκια της. «Έλα. Έλα μέσα να σε λούσουν οι γεναίτζ̆ες μου τζ̆αι θα σου δώκω έναν καθαρόν χιτώναν. Να φάεις με την ψυσ̆ήν σου, τζ̆’ αν θέλεις μπορούμεν να συνεχίσουμεν την συζήτησην μας μες στην κάμαρην μου». Παρόλον που είσ̆εν τζ̆οιμηθεί με πολλές γεναίτζ̆ες στην ζωήν του, τζ̆είνην την στιγμήν επιάστηκεν η ανάσα του. Όι γιατί εν είσ̆εν ξαναδεχτεί πρότασην που γεναίκαν. Όι. Απλά εξαφνιάστηκεν που το ίδιον του το σώμαν. Μετά που πολλύν τζ̆αιρόν ένιωσεν τζ̆είνην την ευπρόσδεχτην βράστην που ξεκινά που την τζ̆οιλιάν τζ̆αι καταλήγει μες στα σ̆σ̆έλια. Όι τζ̆είνην την άγριαν φωθκιάν που ένιωθεν άμμαν έππεφτεν τζ̆’ αγκομαχούσεν πάνω που κάποιαν γεναίκαν που μόλις της έκρουσεν το χωρκόν της τζ̆αι εσκότωσεν της τον τζ̆ύρην της, ή τον άντραν της, ή το μωρόν της. Όι. Ένιωσεν τζ̆είνον το ζεστόν γαργαλλητόν που ένιωθεν συχνά, πριν ακόμα γινεί άντρας, άμμαν του εχαμογελούσεν κάποια όμορφη κορούδα μες στο παλάτιν ή μες στα χωράφκια. Όταν ακόμα έναν χαμόγελον ήταν αρκετόν για να αναστατώσει το σώμαν του.

"
3,"Βουρώ τζ̆αι εν συφτάννω. Ώσπου εννά πάει τούτη η φάση; Ονειρεύκουμαι την μέραν που ’ννά τα ξαπολήσω ούλλα τζ̆αι να φύω να πάω κάπου που εν θα θωρώ κανέναν. Εν ι-ξέρω αν είμαι αχάριστη που σκέφτουμαι έτσι αμμά εβαρέθηκα. Την ώραν που ξεκινώ να φύω με τον νουν μου, ή παίζει το τηλέφωνον ή έρκεται έναν ήμεηλ τζ̆αι εν ξορτώννω να πνάσω. Επήα κκάμπινκ το Σαββατοκυρίακον στον Ακάμαν. Η φύση γυρών μου έκαμεν την δουλειάν της τζ̆αι εκατάφερα για λλίον τζ̆αι εξιάστηκα. Τζ̆αι ύστερα ήρτεν η Δευτέρα, η πελλή ρουτίναν που έννεν’ κάν ρουτίναν απλά φατσάρει ρουτίνα που την κούρασην. Την άλλην φοράν θέλω να κάτσω μιαν φτομάδαν. Να λύω που κάτω που τον ήλιον σαν την παττίχαν. Ή έναν μήναν. Ιδανικά οι ανθρώποι έπρεπεννά πληρώννουνται έναν μήναν τον χρόνον για να κάθουνται. “Καλλύτερα παρά να φυλάουνται τόσα λεφτά για τα γηραθκιά που ανάθθεμαν τζ̆’ αν έρτουν ποττέ. Φαντάστου ίντα ωραία που εν ννά ταν! Τζ̆αι να εθκιάλεες εσύ ποιον μήναν ήθελες να κάτσεις. Όι να σου τον επιβάλλουν. Κάθουμαι σε έναν καφέ πέρκι γράψω το σημμερινόν το κείμενον, να το διορθώσω τζ̆αι να το στείλω. Εκατάντησεν αγγαρίαν τούτη η φάση. Άηκε που γράφω τα κείμενα τζ̆αι εν ι-ξέρω που τα φυλάω πά’ στο κκομππιούτερ μου τζ̆αι στο τέλος εν τα βρίσκω τζ̆αι κάθουμαι σαν την χαντήν τζ̆αι ξαναγράφω τα που την αρκήν. Δαμαί που εφτάσαμεν πρέπει να κάτσω σε θκυο μέρες να τα τελειώσω ούλλα. Έβαλα το στόχον για να φτυχώ. Θκιακόσ̆ιες σαράντα έξι λέξεις, ώς τες πεντακόσ̆ιες. Πππέέ! Θέλω τες διπλάσιες περίπου. Τελειώννει τζ̆αι η ώρα πού έχω για τούτον το πράμαν. Έχω ακριβώς τρία λεπτά πριν κοπώ του βούρου. Η αλήθκεια εν ότι βοηθά με τζια λλίον τούτη η φάση που εν έχω ώραν επειδή αναγκάζει με τζ̆αι γράφω πιο γλήορα χωρίς να πολλοσκέφτουμαι. Έφτασα τες τρακόσ̆ια. Εν πάει χαβάς. Αλλό θκυο λεπτά. Ενόμιζα ότι θκυο παλλιές ήταν να το γράψω το κείμενον μα έτο που εν τα εκατάφερα. Όπως τζ̆αι να χει κάτι έκαμα. Παρά καθούλου; Άτε αλλόναν λεπτόν. Εψές που εκάθουμουν εσκέφτουμουν μιαν λέξην που ήθελα σίουρα να βάλω μες στο κείμενον αμμά τωρά εξίασα την πιλέ.τζ̆αι προχτές κάπου εθκιάβαζα για τα τσ̆ακκίλιν τζ̆αι την άμμον. Αν το σκεφτείς. Εν τούτα που κάμνουν τα κουγκριά μες στην τσ̆ακκιλομηχανή. Εγεμώσαμεν παντού γκρίζα κουθκιά κουγκριού μες στην Λεμεσόν τζ̆αι τωρά εν τους κανεί, μάχουνται να χτίσουν τζ̆αι μες στον Ακάμαν.. Εν έσ̆ει με ιερόν με όσιον τούτη η κυβέρνηση. Εξεπουλήσαν τα ούλλα για θκυο μπακκίρες. Άμμαν έχεις ριάλλια τζ̆αι μιαν θέσην ψηλήν εν σε αρωτά κανένας στην Κύπρον. Κάμνεις ότι θέλεις. Τζ̆αι εμείς οι μαννοί τρώμεν ότι μας σερβίρουν. Το μενού συνήθως μόνον κόνναρα έχει. Τζ̆αι τζ̆είνη τρων γκουρμέ φαΐν με χρυσά κουτάλια. 450 λέξεις.Χα χα χα. Άμμαν θυμώννω παν τα λόγια σ̆ιονοτά τζ̆αι σε τούτην την χώραν έσ̆ει πολλά πράματα που με φουτουνιάζουν. Πραγματικά εν ότι να ’ναι η φάση.

"
